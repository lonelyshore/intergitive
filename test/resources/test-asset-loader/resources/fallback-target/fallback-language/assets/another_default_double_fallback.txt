臣亮言：先帝創業未半，而中道崩殂；今天下三分，益州疲敝，此誠危急存亡之秋也。然侍衛之臣，不懈于內；忠志之士，忘身于外者：蓋追先帝之殊遇，欲報之于陛下也。誠宜開張圣听，以光先帝遺德，恢弘志士之气；不宜妄自菲薄，引喻失義，以塞忠諫之路也。宮中府中，俱為一体；陟罰臧否，不宜异同：若有作奸犯科，及為忠善者，宜付有司，論其刑賞，以昭陛下平明之治；不宜偏私，使內外异法也。侍中、侍郎郭攸之、費依、董允等，此皆良實，志慮忠純，是以先帝簡拔以遺陛下：愚以為宮中之事，事無大小，悉以咨之，然后施行，必得裨補闕漏，有所廣益。將軍向寵，性行淑均，曉暢軍事，試用之于昔日，先帝稱之曰“能”，是以眾議舉寵為督：愚以為營中之事，事無大小，悉以咨之，必能使行陣和穆，优劣得所也。親賢臣，遠小人，此先漢所以興隆也；親小人，遠賢臣，此后漢所以傾頹也。先帝在時，每与臣論此事，未嘗不歎息痛恨于桓、靈也！侍中、尚書、長史、參軍，此悉貞亮死節之臣也，愿陛下親之、信之，則漢室之隆，可計日而待也。
臣本布衣，躬耕南陽，苟全性命于亂世，不求聞達于諸侯。先帝不以臣卑鄙，猥自枉屈，三顧臣于草廬之中，諮臣以當世之事，由是感激，遂許先帝以驅馳。后值傾覆，受任于敗軍之際，奉命于危難之間：爾來二十有一年矣。先帝知臣謹慎，故臨崩寄臣以大事也。受命以來，夙夜憂慮，恐付托不效，以傷先帝之明；故五月渡瀘，深入不毛。今南方已定，甲兵已足，當獎帥三軍，北定中原，庶竭駑鈍，攘除奸凶，興复漢室，還于舊都：此臣所以報先帝而忠陛下之職分也。至于斟酌損益，進盡忠言，則攸之、依、允等之任也。愿陛下托臣以討賊興复之效，不效則治臣之罪，以告先帝之靈；若無興复之言，則責攸之、依、允等之咎，以彰其慢。陛下亦宜自謀，以諮諏善道，察納雅言，深追先帝遺詔。臣不胜受恩感激！今當遠离，臨表涕泣，不知所云。 